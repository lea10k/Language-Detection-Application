A poca distanza, la chiesa di San Pietro, la principale del borgo, costruita tra il XV e il XVI secolo su di un nucleo romanico, ospita al suo interno opere d’arte di pregio: un crocifisso ligneo del XIV secolo, il “Cristo nero”, notevole per espressività e proporzioni, la Madonna col Bambino attribuita a Giovanni Antonio Sogliani, ovvero uno dei “big” del Cinquecento fiorentino, al pari di Santi di Tito a cui è attribuita l’Assunzione, la terracotta invetriata raffigurante San Giuseppe della bottega di Andrea della Robbia.

Le antiche porte di accesso al borgo (Porta di Castelnuovo, Porta Inferi, Porta dell’Orologio) sono resti ben conservati della cinta muraria originaria. Passeggiando nel centro, si percepisce chiaramente la struttura urbanistica medievale, con l’asse principale che collega le piazze civiche e religiose. Cuore del borgo è la splendida Piazza delle Erbe, uno degli angoli più riconoscibili e raccolti del centro storico, e rappresenta, con la sua sobrietà, una delle piazze più tipicamente “toscane” del borgo. Non monumentale, ma autenticamente viva, conserva ancora oggi una funzione commerciale e sociale. Il nome rimanda alla sua vocazione storica di mercato: qui si svolgevano le contrattazioni di ortaggi, legumi, erbe e prodotti della terra, provenienti dai contadini della Garfagnana e dai borghi circostanti. La piazza è rimasta fedele a questa funzione: il mercato settimanale ancora oggi anima l’area con banchi e voci locali, offrendo una fotografia reale della vita quotidiana del paese. E ancora oggi è al centro di festival e iniziative che vedono al centro proprio le specialità della terra. Gli edifici circostanti sono a due o tre piani, con facciate sobrie, spesso intonacate in toni chiari o pastello, e finestre regolari. Piazza delle Erbe è oggi un luogo di passaggio ma anche di incontro: ci sono caffè e botteghe e la sera, d’estate, i tavolini all’aperto raccolgono residenti e visitatori in cerca di un momento tranquillo.

Castelnuovo Garfagnana è poi dominata dalla maestosa Fortezza di Mont’Alfonso, una delle testimonianze più significative dell’architettura militare rinascimentale in Toscana, sebbene sia stata progettata dai ferraresi, quando la Garfagnana era sotto il dominio degli Estensi. Costruita tra il 1579 e il 1586 per volontà di Alfonso II d’Este, la fortezza fu progettata dall’ingegnere Marc’Antonio Pasi con l’intento di difendere il territorio estense dai confinanti lucchesi e fiorentini. Il complesso si estende su circa 60.000 metri quadrati e presenta una cinta muraria di 1.150 metri, dotata di sette baluardi e due porte d’ingresso. All’interno delle mura si trovano edifici storici come la casa del capitano, l’alloggio delle truppe, un pozzo in pietra e il baluardo della casamatta. Nel corso dei secoli, la fortezza ha vissuto diverse trasformazioni: da presidio militare a carcere, fino a diventare, nel Novecento, residenza estiva della famiglia italo-scozzese Bechelli, che trasformò uno degli edifici in una villetta in stile Liberty . Dopo un periodo di abbandono, è stata acquisita dalla Provincia di Lucca nel 1980 e sottoposta a un importante intervento di restauro a partire dal 2000.

Oggi, la Fortezza di Mont’Alfonso è un centro culturale vivace, sede di eventi, mostre e manifestazioni, tra cui il festival estivo “Mont’Alfonso sotto le stelle”. È anche sede degli uffici del Parco Regionale delle Alpi Apuane e di un punto informazioni turistiche.