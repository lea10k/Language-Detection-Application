 quelli di stoffa; lunedì si elimina l'immondizia e ci si muove con trasporti a basso
impatto, come la bicicletta; martedì oltre a eliminare immondizia e mezzi di trasporto ad
alto consumo, si mangeranno solo cibi stagionali e locali. E avanti così, fino alla fine della
settimana di prova, quando radersi a mano invece che con il rasoio elettrico, preferire le
scale all'ascensore, il lavaggio a mano alla lavatrice, le candele alla luce elettrica
sembreranno attività così normali che sarà difficile tornare indietro.
Subito dopo la registrazione sul sito e lo studio della guida, ogni utente dovrà sottoporsi
a un sondaggio sul proprio stile di vita e scegliere quindi un giorno, tra quelli indicati, per
dare inizio al progetto. Per chi crede nell'unione che fa la forza c'è la possibilità di
aggregarsi ad altri gruppi, scelti in base alla prossimità geografica, e dare inizio al progetto.
Ai partecipanti viene chiesto di condividere la propria settimana inviando video e foto,
coinvolgendo amici, iscrivendosi a Twitter e Facebook per ricevere supporto morale.
Basterà leggere la guida la sera prima, e informarsi sull'obiettivo della giornata seguente:
cinque passi giornalieri, consigli e idee. A fine serata, per chi lo vorrà, sarà possibile
partecipare ad un live webcast con esperti del settore. L'esperienza si conclude con un
sondaggio, la possibilità di diventare un ‘ambasciatore no impact’ e, sei mesi dopo,
raccontare gli effetti a lungo termine dell'esperienza. Tutto nel tentativo di evangelizzare
uno stile di vita a impatto zero. Proprio come quello che ha scelto Colin, ma con ampio
spazio all'iniziativa personale: ognuno dovrà adattare i consigli al proprio stile di vita.
Lo sanno bene i tanti utenti che raccontano nella sezione ‘Change Yourself’ i loro segreti
per cambiare il mondo. C'è Tabhata che ha sostituito lo shampo con il sapone alla
glicerina, Mabel che ha imparato a cucire i propri abiti da sola, Charlotte che ha ridotto
l'uso di telefono cellulare e computer allo stretto necessario e Clayton che trascorre le
serate in famiglia raccontando storie e facendo delle sedute di lettura collettiva.
Ma se, pur volendo intraprendere il progetto, non siete sicuri di poter contare sull'appoggio
di familiari o partner, non vi preoccupate. ‘No Impact Man’ ha pensato anche a questo.
Preparate al vostro compagno una deliziosa cena a lume di candela utilizzando solo
prodotti locali, o coinvolgete mamma e papà in una serata tv-free durante la quale, al
posto del video, saranno organizzati tornei di carte o giochi da tavolo. La chiamata
riguarda proprio tutti, anche chi non ha a disposizione mezzi pubblici e raccolte
differenziate: Colin ha messo a punto soluzioni alternative quasi per ogni ostacolo.
‘No Impact Project’ è un'iniziativa no-profit che parte da New York, precisamente dalla
famiglia Beavan. Di loro hanno parlato i media di tutto il mondo - il primo fu il New York
Times che titolò l'articolo “Un anno senza carta igienica” - e la loro esperienza è diventata
prima un libro e ora anche un documentario. Da qui si apprende che Michelle, la moglie
di Colin, ha imparato in un anno a rinunciare a una delle sue passioni alimentari, il caffè
di Starbucks, e a uno dei suoi lussi preferiti, la moda di Prada. Perché - come ricorda
Colin - il mondo si può salvare. Famiglia dopo famiglia.