La fotografia è un ponte", curata da Francesco Faeta, Maura Picciau e Silvia Trisciuzzi. In programma fino al 20 luglio e poi dal 9 al 28 settembre, l'esposizione presenta circa 50 fotografie in bianco e nero insieme a una selezione di documenti, di libri e di contributi audiovisivi che raccontano l'amicizia e la collaborazione tra Paul Strand, maestro indiscusso della straight photography americana, e Cesare Zavattini, scrittore, pittore, sceneggiatore e regista, protagonista del Neorealismo italiano, con un focus sul libro fotografico del 1955 Un paese (Einaudi), pioneristico progetto di sociologia visiva di cui nel 2025 ricorre il settantesimo anniversario della pubblicazione. La Galleria Cris Contini Contemporary presenta "Alkemica - Martirio e Rinascita", personale di Michelangelo Galliani, ospitata dalla Biblioteca Casanatense di Roma dal 4 giugno al 26 ottobre e curata da Lorenzo Fiorucci. L'esposizione si sviluppa lungo 18 teche di legno e cristallo in cui libri e stampe - provenienti dai fondi della Biblioteca - sono accostate a sculture coeve e contemporanee che illustrano le due tappe chiave del percorso alchemico: la nigredo e l'albedo, ovvero la decomposizione della materia e la purificazione. Fulcro della mostra è la grande installazione centrale che raffigura San Sebastiano sdraiato su un lenzuolo di piombo srotolato, con dei giavellotti dorati conficcati nel corpo.

TORINO - Dal 6 giugno al 26 agosto, la Cappella della Sindone dei Musei Reali di Torino ospita "Oculus-Spei", installazione multimediale di Annalaura di Luggo. Curata da Ivan D'Alberto, la mostra si concentra sul concetto di speranza articolandosi attorno a cinque Porte Sante ideali, dinanzi alle quali il visitatore è invitato a bussare. Oltre le prime quattro Porte il pubblico trova persone con disabilità. Poi la quinta Porta, ispirata a quella del carcere di Rebibbia aperta da Papa Francesco, conduce il visitatore in una gabbia simbolica, che evoca ogni forma di prigionia e vulnerabilità.

PONTEDERA - Oltre 70 opere raccontano l'arte come atto di ribellione nella mostra "Banksy & Friends. Storie di artisti ribelli", dal 7 giugno al 9 novembre Palp - Palazzo Pretorio di Pontedera, curata da Piernicola Maria Di Iorio. Attorno ai lavori di Banksy, cuore pulsante della mostra, l'itinerario espositivo accoglie i lavori di alcuni degli artisti internazionali più rappresentativi della contemporaneità, da TvBoy a Mario Schifano, da Andy Warhol a Damien Hirst, da David LaChapelle a Mr. Brainwash, Obey, Takashi Murakami, Liu Bolin, Kaws, Angelo Accardi e molti altri. Inoltre, sono presenti anche artisti legati al territorio e alla scena artistica contemporanea italiana.

MILANO - "Gianni Berengo Gardin / Roselena Ramistella. In conversation. Un dialogo fotografico tra ieri e oggi", a cura di Giada Triola, è in programma dal 4 giugno al 30 luglio alla Leica Galerie Milano. Il progetto mette in relazione due visioni differenti ma non opposte, quelle di un maestro come Gardin (classe 1930) e di un giovane talento della fotografia (Ramistella è nata a Gela nel 1982): non per accostare due generazioni ma per esplorare modi distinti di interpretare il mondo attraverso un obiettivo.

L'AQUILA - Opere performative e partecipative, installazioni site-specific composte da abiti, fibre e tessuti intrecciano relazioni con il contesto sociale, raccontando Il tessuto come linguaggio per l'espressione artistica: è la mostra "True Colors", a cura di Monia Trombetta con Chiara Bertini, Fanny Borel, Donatella Saroli, Anne Palopoli, in programma al Maxxi l'Aquila dal 7 giugno al 16 novembre. Nel percorso opere presenti nella collezione del MAXXI, in dialogo con prestiti e nuove produzioni realizzate da artisti internazionali.