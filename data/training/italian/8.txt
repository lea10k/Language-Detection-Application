Dovevo continuare e continuai. Per un bambino cinque metri sono un precipizio. Scalai il
tubo puntando i piedi sui morsetti fino all’altezza del terrazzino. Sotto di me si erano azzittiti
i commenti. Allungai la mano sinistra per arrivare alla ringhiera di ferro, mi mancava un
palmo. In quel punto dovevo fidarmi dei piedi e stendere il braccio che teneva il tubo.
Decisi di farlo di slancio e ci arrivai con la sinistra. Ora dovevo portarci la destra. Strinsi
forte la presa sul ferro del terrazzo e buttai la destra ad afferrare. Persi l’appoggio dei
piedi: le mani ressero per un momento il corpo nel vuoto, poi subito un ginocchio, poi due
piedi e scavalcai. Com’è che non avevo avuto paura? Capii che la mia paura era timida,
per uscire allo scoperto aveva bisogno di stare da sola. Lì invece c’erano gli occhi dei
bambini sotto e quelli di lei sopra. La mia paura si vergognava di uscire. Si sarebbe
vendicata dopo, la sera al buio nel letto, col fruscìo dei fantasmi nel vuoto.
Buttai il pallone di sotto, ripresero a giocare senza badare a me. La discesa era più facile,
potevo stendere la mano verso il tubo contando su due buoni appoggi per i piedi sul bordo
del terrazzino. Prima di allungarmi verso il tubo guardai veloce al terzo piano. Mi ero offerto
all’impresa per desiderio che si accorgesse di me, minuscolo scopettino da cortile. Era lì
con gli occhi sbarrati, prima che potessi azzardare un sorriso era scomparsa. Stupido a
guardare se lei stava guardando. Bisognava crederci senza controllare, come si fa con
gli angeli custodi. Mi arrabbiai con me buttandomi lungo il tubo in discesa per togliermi da
quel palcoscenico. Sotto mi aspettava il premio, l’ammissione al gioco. Mi misero in porta
e così fu deciso il mio ruolo, sarei diventato portiere.
Da quel giorno mi chiamarono «‘a scigna», la scimmia. Mi tuffavo in mezzo ai loro piedi
per afferrare la palla e salvare la porta. Il portiere è l’ultima difesa, dev’essere l’eroe della
trincea. Prendevo calci sulle mani, in faccia, non piangevo. Ero fiero di giocare coi più
grandi, che avevano nove e anche dieci anni. […]
Andavo a scuola. Mia madre adottiva mi scriveva, però non la vedevo. Si occupava di me
don Gaetano, il portiere. Mi portava una pietanza calda la sera. Al mattino prima della
scuola gli riportavo il piatto pulito e lui mi scaldava una tazza di latte. Nello stanzino abitavo
da solo. Don Gaetano parlava quasi niente, era cresciuto orfano pure lui, però in
orfanotrofio, non come me che stavo libero nel palazzo e uscivo per la città.
Mi piaceva la scuola. Il maestro parlava ai bambini. Venivo dallo stanzino dove nessuno
parlava a me, e lì c’era uno da stare a sentire. Imparavo tutto quello che diceva. Era una
cosa bellissima un uomo che spiegava ai bambini i numeri, gli anni della storia, i posti
della geografia. C’era una carta colorata del mondo, uno che non era mai uscito dalla città
poteva conoscere l’Africa che era verde, il Polo Sud bianco, l’Australia gialla e gli oceani
azzurri. I continenti e le isole erano di genere femminile, i mari e i monti maschili.
A scuola c’erano i poveri e gli altri. Quelli della povertà come me ricevevano alle undici un
pane con una marmellata di cotogne, portato dal bidello. Con lui entrava un profumo di
forno che squagliava la bocca. Agli altri niente, loro avevano una merenda portata da
casa. Un’altra differenza era che quelli della povertà avevano la testa rasata per i pidocchi,
gli altri conservavano i capelli. Si scriveva con il pennino e con l’inchiostro che stava in