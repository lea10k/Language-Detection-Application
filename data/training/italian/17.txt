Vasile Frumuzache, accusato degli omicidi di due prostitute a Prato e Montecatini, è stato aggredito in carcere da un parente (anch’egli detenuto) della donna scomparsa e uccisa nel 2024, Ana Maria Andrei, delitto confessato ieri sotto interrogatorio degli inquirenti. Lo si apprende dalla procura di Prato. L'aggressione è stata fatta con olio bollente tirato sul volto e l’uomo è stato ricoverato al pronto soccorso dell'ospedale di Prato in codice di urgenza giallo, ha riportato ustioni di primo e secondo grado al volto.

Secondo quanto riporta il procuratore Luca Tescaroli l'autore dell'aggressione «ha potuto agire indisturbato senza alcun controllo». Tescaroli ha poi sottolineato che il fatto è «di particolare gravità, perché ogni persona, anche se in ipotesi di gravi crimini, ha il preciso diritto di essere tutelata, trattata con umanità e rispettata come essere umano».

UN SERIAL KILLER?

Intanto proseguono le indagini, il sospetto è che si abbia a che fare con un potenziale serial killer di prostitute e si indaga anche su altre donne scomparse negli scorsi anni.

Vasile Frumuzache, guardia giurata romena di 32 anni, incensurato, ieri prima ha ammesso di aver ucciso Denisa, la escort 30enne sparita da Prato la notte fra il 15 e il 16 maggio. Poi, interrogato una seconda volta, ha confessato di essere pure l'autore dell'omicidio di un'altra donna, Ana Maria Andrei, di cui i parenti segnalarono la scomparsa l'1 agosto 2024. E anche di questa vittima, come era stato per Denisa, l'uomo ha fatto ritrovare i resti. Li aveva nascosti sempre nella stessa zona impervia e isolata dove poi ha gettato fra i rovi quelli della escort, sulla collina di Montecatini Terme, al bosco della Panteraie.

Denisa l'ha strangolata, poi ne ha decapitato il corpo - così ha spiegato agli investigatori - perché lei lo ricattava minacciando di rivelare alla moglie il tradimento, a meno che non le avesse dato 10.000 euro in cambio del silenzio. Ana Maria invece l'ha uccisa a coltellate, a suo dire perché doveva essere punita per aver rifiutato una prestazione sessuale a pagamento.