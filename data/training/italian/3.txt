Alcuni anni fa, quando il corpo e la mente procedevano di pari passo incuranti l’uno dell’altra ma
tesi all’identico fine, mi trovai un giorno alla stazione ferroviaria di Gorizia. Mai avevo detestato
luogo più di quello, sede del mio primo collegio, e mi pareva che proprio la stazione, buio approdo
e poi punto frenante dei ritorni a casa, concentrasse il mio odio e il tedio.
A distanza di quarant’anni rimetter piede a Gorizia significava invece introdurmi in un mondo
incantato, fuori dal frastuono della vita ultra moderna, del quale la stazioncina da stampa antica,
dove i treni per Udine e per Trieste davano ai passeggeri appena il tempo per scendere e salire,
rappresentasse l’inizio o il termine della Mitteleuropa.
Era l’ora di metter qualcosa sotto i denti e, come per voler rispettare quella pausa di comune ristoro,
nessun treno vi sarebbe transitato per un bel pezzo. Entrai nel bar, chiesi del ristorante; mi fu
indicata la mensa aziendale al piano superiore, la quale serviva, a volerlo, anche i non dipendenti.
Per il mangiare, specie a metà giornata, non sono di grandi pretese e la cornice, quando mi trovo
fuori, conta più della sostanza. Nella sala quasi deserta presi al self-service dello spezzatino con un
po’ di verdura, il pane e un quarto di vino. Piovigginava e col conforto materiale mi sentivo
crescere un senso di contentezza nostalgica e tuttavia non avara di propositi. Alle spalle mi stava
accarezzando un chiacchiericcio femminile inconsueto, lontanamente familiare. Mi volsi con
discrezione: due donne anziane, in grembiule di lavoro, conversavano in sloveno.
Subito fui portato a considerare che a Trieste, dove la minoranza slovena era più sparsa ma anche
più numerosa, mai in luogo pubblico si sarebbe fatto uso della lingua tanto avversata da essere
divenuta in primo luogo sgradita. Qui invece la cosa accadeva perché gli sloveni, per quanto non
amati dalla popolazione italiana, oltre ad aderire alla terza parlata cittadina, la friulana, sotto il
lungo dominio austriaco della contea di Gorizia avevano avuto modo d’insediarsi con negozi ed
esercizi di ogni genere nel pieno centro.