Questa la storia: in punto di morte Ludovico affida la figlia di dieci anni, Margot (Mia McGovern Zaini), alla governante di casa, Felicia (Vittoria Puccini), chiedendo che la villa di famiglia venga trasformata in un orfanotrofio affinché la bambina possa crescere in compagnia di altri bimbi. Ma Felicia vuole solo impossessarsi del patrimonio e con la complicità del suo spasimante, Max (Greg), sfrutta i bimbi orfani e tiene Margot segregata in una stanza. Una notte però la bambina riesce a fuggire e s'imbatte nel circo di Charlie (Giorgio Panariello) un clown bianco, che la introduce alla singolare magia del suo mondo. Margot in questa nuova famiglia torna a rifiorire, ma la perfida Felicia la sta ancora cercando. "Certo che mi è piaciuto di fare una cattiva al cento per cento, quando mi ricapita mi sono detta e così ho accettato. La mia paura era solo quella di essere poco credibile, ma poi mi sono ispirata alle cattive Disney come la Strega di Biancaneve o Crudelia Demon. Ho amato il personaggio di Felicia perché ti permetteva di osare, una donna senza nessun pentimento, nessuna redenzione, alla fine anche un po' ridicola. Devo dire che ero molto preoccupata, ma poi mi sono molto divertita " dice Vittoria Puccini. "Charlie era un personaggio adatto a me, un clown è quello che in fondo io sono nella vita - dice invece a Roma Giorgio Panariello -, il lavoro che faccio con tanto di naso rosso. E poi sono stato fortunato perché questo personaggio è pieno di mistero, uno che vive sempre con una maschera e non si strucca mai neanche nella vita privata". E ancora l'attore: "Abbiamo cercato anche di pensare cosa poteva esserci alle spalle di questo personaggio e secondo me questo Charlie ha avuto nel passato una storia che varrebbe la pena di raccontare. Sono convinto che se questo film andrà bene in sala potrebbe essere una buona idea farne una serie perché questo circo che si ferma secondo me non a caso vicino all'orfanotrofio, dove sono dei bambini vessati, è qualcosa che andrebbe approfondito". "Il mio Max - sottolinea in conferenza stampa Greg - è un poveraccio come tanti che ha solo fame e si aggrappa così a quello che trova, per mangiare, dormire e sfangarla di giorno in giorno. Se c'è da fare un rapimento lo fa, se deve invece pulire la cucina la pulisce, è insomma il cialtrone perfetto". Nel cast del film, una produzione Propaganda Italia con Rai Cinema in coproduzione con Potemkino e Shelter Prod anche: Mia Benedetta, Stefano Pesce, Massimo Pio Giunto, Zackari Delmas, Lorenzo Nohman, Andrea Bosca, Paolo Sassanelli e la partecipazione di Giorgio Colangeli. Pier Paolo Paganelli, attore, sceneggiatore e regista bolognese, nel 2022 firma la regia del docufilm prodotto da Sky, "Fuorigioco - una storia di vita e di sport'', dove racconta le vicende sportive del calciatore Beppe Signori, Incanto è il suo primo film di fiction.
   