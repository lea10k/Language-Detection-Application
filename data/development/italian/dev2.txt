Sebbene non parli con i genitori da oltre quindici anni, Loretta, madre separata di Rebecca "Becca" (15 anni), e Tyler (13 anni), germofobico e con un disturbo ossessivo-compulsivo, data l’insistenza dei due nonni che, ormai anziani, vogliono conoscere i nipotini che non hanno mai visto, manda i figli a fare loro visita per una settimana mentre lei e il nuovo fidanzato vanno in crociera. Per l'occasione Becca, aspirante regista, decide di filmare con la sua videocamera tutto ciò che succederà.

Appena arrivati a casa dei nonni, una vecchia fattoria in Pennsylvania, i due ragazzini instaurano subito un buon rapporto sia con la nonna Marja Bella, che sforna ogni giorno piatti prelibati, che con il nonno Frederick Spencer, detto Pop, che perlopiù si occupa degli animali e ama il bricolage; inoltre, i nonni, fanno volontariato presso il vicino ospedale, assistendo, due volte a settimana, persone malate o con problemi psichiatrici. Come in tutte le famiglie anche nella loro vigono alcune regole da rispettare. Una, però, è alquanto strana: è assolutamente vietato uscire dalla propria camera da letto dopo le 21:30.

Le cose si fanno strane quando Becca, una notte, infrange la regola e, uscita dalla propria stanza, vede la nonna vomitare e poi mettersi a camminare in vestaglia al piano inferiore; spaventata, chiede spiegazioni al nonno, il quale le confida che la donna soffre di Sindrome del tramonto (una forma di Alzheimer che causa confusione e irrequietezza, fino al delirio e alla demenza, proprio con l'arrivo della notte). Inoltre Tyler scopre che nel capanno degli attrezzi il nonno tiene una montagna di pannoloni sporchi; interdetto, parla con la nonna, la quale gli confida che il marito è incontinente e, vergognandosene, nasconde i pannoloni per poi bruciarli nei campi. I ragazzini credono alle spiegazioni dei nonni e non danno tanto peso alla cosa, anche perché la madre, durante una chiamata via Skype, li ha rincuorati confidando loro che i suoi genitori sono sempre stati eccentrici.

Tuttavia, giovedì sera, dopo avere parlato con il dottor Sam e Stacey, una ex paziente dell'ospedale presso il quale la coppia fa volontariato, che dicono di non vedere i due anziani da tempo, e avere notato un peggioramento negli strani comportamenti soprattutto della nonna (per esempio ride guardando il muro), i due fratelli decidono di nascondere una videocamera per vedere cosa succede di notte; è così che vedono la nonna correre per il salotto, sbattere le porte e brandire un coltello da cucina per poi tentare di aprire la porta della loro stanza che, fortunatamente, loro hanno sempre chiuso a chiave. I ragazzini, spaventati, chiamano di nascosto la madre via Skype pregandola di andare subito a prenderli, così lei, preoccupata, chiede di vedere i genitori. Avendo finalmente pulito la webcam i due ragazzi riescono a mostrarglieli mentro sono fuori in giardino. Loretta rivela sconvolta ai figli che quelli con cui hanno convissuto finora non sono i loro nonni, ma due sconosciuti. Loretta, terrorizzata, ordina ai figli di scappare mentre lei, dopo avere avvertito la polizia, si mette in viaggio per andarli a prendere. 