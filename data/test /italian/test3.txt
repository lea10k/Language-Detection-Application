Il salto di categoria gli permette di debuttare nella massima serie il 21 settembre 1997 sul campo della Fortitudo Bologna nel match valido per la prima giornata della Serie A1 1997-1998, campionato in cui il suo utilizzo sale a 12,0 minuti di media ed in cui trova anche le prime quattro partite giocate da titolare, mentre a livello di squadra il club romagnolo centra la salvezza, arriva ai quarti di finale dei play-off e si qualifica per la Coppa Korać. Nel 1998-1999 Morri è ancora schierato prevalentemente da riserva, anche se il suo impiego cresce a 18,5 minuti a partita, in un'annata culminata per il secondo anno di fina con il raggiungimento dei play-off scudetto e della qualificazione alle coppe europee. Morri inizia perlopiù dalla panchina anche il campionato 1999-2000 quando parte dietro al playmaker a gettone LaShun McDaniel. Nel dicembre 1999 viene esonerato coach Massimo Bernardi ed al suo posto viene promosso dalla guida delle giovanili il trentunenne Paolo Carasso,[2] il quale decide di affidare la cabina di regia della squadra a Morri, che da quel momento diventa il nuovo playmaker titolare. Mantiene il proprio ruolo anche nel campionato seguente disputato con i galloni di capitano, anche se a dicembre la società lo sospende per un turno per motivi disciplinari.[3] Il 14 marzo 2001, nella sconfitta del Palalido contro l'Olimpia Milano, segna 23 punti, suo record personale per una partita di Serie A1.[4] Oltre a chiudere la Serie A1 2000-2001 con 9,2 punti in 31,5 minuti a gara, Morri chiude il torneo con una media di 4,0 assist, numeri che gli permettono di essere il terzo assistman di quell'edizione dietro ai soli Gianmarco Pozzecco e Jerome Allen.[5] La travagliata stagione della squadra riminese tuttavia si conclude con l'ultimo posto in classifica e la retrocessione in seconda serie.

A seguito della retrocessione riminese dalla Serie A1 alla Legadue, Morri rimane comunque in Serie A con il passaggio alla Scandone Avellino avvenuto nell'estate 2001.[6] In Irpinia tuttavia resta fino al febbraio 2002, poiché a stagione in corso viene sostituito dall'oriundo Diego Ciorciari, suo futuro compagno di squadra l'anno successivo a Rimini.[7] Le medie di Morri nelle 22 presenze in biancoverde ammontano a 5,1 punti segnati e 1,3 assist nei 15,8 minuti a sua disposizione.

Per la stagione 2002-2003 scende nel campionato di Legadue con il ritorno al Basket Rimini, nel frattempo ribattezzato Basket Rimini Crabs. La squadra rischia di incappare in una nuova retrocessione, tanto che a quattro giornate dalla fine occupa l'ultimo posto in classifica in solitaria,[8] ma poi riesce a salvarsi nelle ultime partite.[9] Morri termina il torneo con 7,0 punti e 2,5 assist a fronte di 21,1 minuti di media.

Il campionato 2003-2004 lo gioca con il Fabriano Basket. Contribuisce al raggiungimento di un posto ai play-off grazie anche ai suoi numeri che salgono a 13,8 punti e 5,5 assist in 35,7 minuti a gara. In occasione della partita casalinga del 28 marzo 2004 contro il Banco di Sardegna Sassari realizza il suo massimo in carriera di 32 punti segnati.[10] In precedenza, nella vittoria del 21 dicembre 2003 contro Ferrara, aveva messo a referto il suo career high personale per assist in una singola partita dopo averne distribuiti 13.[1